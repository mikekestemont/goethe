 

Von GOttes Gnaden
Eberhard Ludwig/
Hertzog zu Wuͤrtemberg/ ꝛc.
Lieber Getreuer/
NAchdeme von zerſchiedenen Orten Unſerer Hertzog-
thum- und Landen die Nachricht eingekommen/
was maſſen das Zigeuner- und ander zuſammen
rottirtes Geſind hin und wider vagire/ die Leut
mit Gewalt angreiffe/ und groſſe Insolentien
mit Rauben und Pluͤndern veruͤbe;
Und Wir daruͤber vor noͤthig befunden/ ſolchem immer je mehr
und mehr einreiſſendem Unweſen/ in Conformitaͤt ſo wohl Unſerer
Lands-Ordnung/ und deren ſchon hiebevor in das Land erlaſſener
vieler General-Rescripten, als auch der heilſamen Reichs-Consti-
tutionen und Craͤyß-Schluͤſſen mit allem Nachdruck und Ernſt be-
gegnen und ſteuren zu laſſen;
Als iſt hiemit Unſer Befehl/ Du ſolleſt auf ſolch herum vagi-
rendes des Zigeuner- und anderes Herꝛenloſes Geſind in deinem an-
vertrauten Stadt und Amt die genaue Amtliche Anſtalt verfuͤgen/
daß/ ſo bald ſich einceine Rotte an einem Ort betretten laßt/ Dir
alſo gleich in der Stille davon Nachricht gegeben werde/ da Du
dann alſobald an die nechſtgelegene Rittmeiſter und Haupt-
leuthe/ ſo von Unſern eigenen Regimentern als dem Craͤyß-Contin-
gent, mit Nachricht/ wie ſtarck die Rott ſey? und Anweiſung des
Sammel-Platzes/ ſo viel Mannſchafft/ als Du meineſt benoͤthiget
zu ſeyn/ zu begehren/ auf deren Einfindung Dich mit ihnen an den Ort/
wo die Zigeuner anzutreffen/ zu erheben/ ſelbige mit Huͤlff der Unter-
thanen/ welche dazu mitaufzumahnen/ zu uͤberfallen/ die Maͤñer gefaͤng-
lich an- und diſem Geſind Haab und Gut abzunem̃en/ und fuͤr Uns ein-
zuziehen; So ſichs aber widerſetzt/ Feuer auf ſie geben zu laſſen/ und alſo
mit gebrauchendem Gewalt Dich ihrer auf alle Weiß und Weg zu be-
mei-

meiſtern; ſo dann die in Hafft bringende uͤber ihre angemaſte ver
bottene Eindringung in das Land/ auch begangene Raub und Pluͤn-
derungen zu examiniren/ und zu Unſerem Fuͤrſtl. Oberrath Bericht zu
erſtatten: deren Weib und Kinder aber ſo gleich zum Land hinaus
treiben zu laſſen. Und gleichwie die Mannſchafften von Unſerer Mi-
litz den Unterhalt auf ſolchem Commando haben muͤſſen; Alſo iſt
ihnen auf ſo viel Tag/ als ſolches waͤhren moͤchte/ das Brod in denen
Quartiers-Orthen bey dem Auszug mitzugeben/ und/ ſo dieſe Austrei-
bung mehr Zeit hinnehmen wuͤrde/ die Nothdurfft an Brod durch
den Beamten/ der die Huͤlff begehrt hat/ aus ſeinem anvertrauten
Stadt und Amt als ein Vorſchuß gegen behoͤrige Quittung/ zu
kuͤnfftiger Abrechnung und Bonificirung/ zu reichen; An deme be-
ſchiehet Unſer ernſtlicher Will und Meynung. Stuttgart den 14.
Decemb. 1700.
 